Questo studio fa parte di un più ampio progetto biennale dell'Università di Cagliari che intende analizzare criticamente le pratiche di ibridazione tra comunicazione istituzionale e politica nelle amministrazioni comunali, un tema non ancora adeguatamente coperto dalla letteratura scientifica a livello nazionale. A livello operativo la ricerca è stata condotta sui comuni sardi presenti sul social network site Facebook con presidi istituzionali, nel periodo gennaio 2020-dicembre 2021. Il disegno complessivo della ricerca ha adottato un tipo di strategia mixed methods, integrando cioè tecniche di analisi quantitative e qualitative.
In particolare, questo lavoro intende cogliere le caratteristiche delle pratiche della comunicazione pubblica digitale dei Comuni, oltre che identificare le ibridazioni tra comunicazione istituzionale e comunicazione politica attraverso la visibilità della figura del sindaco nei contenuti social postati su Facebook.
Nello specifico, sono stati analizzati in totale 16.604 post, riuscendo a coprire 161 pagine di amministrazioni comunali.
